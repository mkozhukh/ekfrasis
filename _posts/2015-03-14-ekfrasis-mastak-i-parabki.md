---
layout: post
title:  "Экфрасіс у рамане Віктара Карамазава «Мастак і парабкі»"
date:   2015-03-14 03:38:00
categories: Экфразіс Карамазаў
---

Марозава Соф'я Сяргееўна
Беларускі дзяржаўны ўніверсітэт, Мінск

Экфрасіс у рамане Віктара Карамазава «Мастак і парабкі»: 
===================

ІНТЭРМЕДЫЯЛЬНЫ АСПЕКТ ПАЭТЫКІ
------------------------------------------------

Інтэрмедыяльнасць (дыялог мастацтваў – як прынцып творчасці і аўтарская стратэгія  [[13]](#kn13)) асабліва яскрава выявілася ў творах Віктара Карамазава, напісаных у апошняе дваццацігоддзе, калі асноўную ўвагу пісьменнік прысвяціў мастакоўскай тэматыцы. Адначасова аўтар сам сур’ёзна захапіўся жывапісам, пачаў ствараць пейзажы ў рэалістычных і імпрэсіяністычных традыцыях, удзельнічаць у мастацкіх пленэрах, спрыяў арганізацыі пленэра памяці В. К. Бялыніцкага-Бірулі. 

Мастакоўская творчасць стала для Віктара Карамазава спадарожніцай творчасці літаратурнай: яна і сродак пазнання свайго героя (мастака, творчага чалавека), і натхненне, і ратунак падчас крызісу («калі не пішацца словам, пачынаю пісаць фарбамі» [[12, 5]](#kn12)). Віктар Карамазаў – аўтар шэрагу твораў на  мастакоўскую тэматыку: аповесцяў-эсэ «Крыж на зямлі і поўня ў небе» (1991), «Мой брат духоўны» (2002), «Брама» (2006), «Антон» (2006), эсэ «Зачараваная душа» (2002), «Жавароначкам бласлаўлёнае» (2002), «Скарбы чырвонай брамы» (2002), «Краса і воля» (2008), дзённіка «З вясною ў адным вагоне» (2002), рамана «Мастак і парабкі» (2012), шэрагу навел, тэкстаў да рэпрадукцый беларускіх мастакоў, артыкулаў у «Родным слове» (рубрыка «Дыялог з карцінай»). Прататыпамі яго герояў сталі такія беларускія мастакі, як Вітольд Бялыніцкі-Біруля, Станіслаў Жукоўскі, Анатоль Бархаткоў, Анатоль Бараноўскі, Гаўрыла Вашчанка, расійскі мастак Мікалай Неўраў. 

Візуальны і вербальны пачаткі цесна ўзаемадзейнічаюць у позняй творчасці Віктара Карамазава. Дыялог паміж імі адбываецца на розных узроўнях паэтыкі: ад мовы і вобразнай сістэмы твора да паліграфічнага афармлення выдання (многія кнігі змяшчаюць альбомы рэпрадукцый). Часам на ўзаемадзеянне слова і выявы ўказваюць падзагалоўкі, аўтарскае ўдакладненне жанру: «*эскізы*, *эцюды* і споведзь Духу», «аповесць-эсэ з пастскрыптумамі і *вернісажам*», «аповесць, эсэ, *альбом*» (курсіў наш – С.М.). Усё гэта робіць творчасць пісьменніка апошніх дзесяцігоддзяў адметнай з'явай у беларускай літаратуры. 

Раман Віктара Карамазава «Мастак і парабкі: апошняя вясна Мікалая Неўрава» (далей – «Мастак і парабкі»), які выйшаў у 2012 годзе, у мастацкім плане з’яўляецца сінтэзам ранейшых здабыткаў пісьменніка. З аднаго боку, раману ўласцівы рысы псіхалагічнай прозы ў традыцыях рэалістычнага рамана (што характэрна для «пушчанскага» перыяду творчасці Віктара Карамазава (1974-1979) [[5, 300]](#kn5)), з другога боку – лірычна-эсэістычнага стылю, разняволенай формы, да якой Віктар Карамазаў асабліва схільны ў апошнія два дзесяцігоддзі («пасляпушчанскі перыяд» [[5, 300]](#kn5)). 

Галоўны герой рамана «Мастак і парабкі» – расійскі мастак Мікалай Неўраў, адзін з выбітных прадстаўнікоў Таварыства перасоўных мастацкіх выстаў, што правёў апошнія гады свайго жыцця ў вёсцы Лыскаўшчына Магілёўскай губерніі. Майстар партрэту, гістарычнага і жанравага жывапісу, аўтар такіх палотнаў, як «Пратадыякан абвяшчае многая лета на купецкіх імянінах», «Князь Раман Галіцкі і папскія паслы», «З нядаўняга мінулага» і іншых – у беларускай глыбінцы Неўраў шукаў натхнення для карцін, змагаўся з творчым крызісам і неўзабаве скончыў жыццё самагубствам. 

Раман закранае мноства пытанняў: сацыяльнай пакоры, нацыянальнага характару, вытокаў і сутнасці мастацкай творчасці. Пра задуму рамана Віктар Карамазаў распавядае ў прадмове «Ад аўтара»: «я не ставіў перад сабою задачу ахапіць у сваім творы ўсё жыццё Неўрава альбо даследаваць яго жывапіс. Мне хацелася ўбачыць мастака такім, якім ён быў у нашай вёсцы – псіхолагам, рэалістам-народнікам, чалавекам высокай культуры, вялікай душы і мужнай шчырасці, творча актыўным і годным перад любою ўладай і сілай, – убачыць мастака ў асяроддзі тагачаснай беларускай прыгнечанасці і пакоры, выявіць яго рэакцыю на небяспеку, якую нясе ў сабе памяркоўнае суіснаванне агіднага дэспатызму і вольнага творчага духу» [[7, 4]](#kn7).

 Відавочна, праблематыка рамана не абмяжоўваецца чыстай эстэтыкай, і ўсё ж праблемы творчасці і мастацтва займаюць значнае месца ў рамане. Менавіта праз свядомасць мастака паказваецца побыт беларускай вёскі, характары і пейзажы, таму апісанні нярэдка дамінуюць над дзеяннем. Асабліва ж важную, канцэптуальную ролю ў рамане адыгрываюць апісанні карцін. Улічваючы гэта, мэтазгодна разгледзець твор у святле экфрасіса. 
 
Пад экфрасісам (экфразай) у вузкім значэнні слова разумеецца вербальнае апісанне твораў выяўленчага мастацтва [[4, 29]](#kn4). Першыя ўзоры літаратурнага экфрасіса ўзніклі яшчэ ў Антычнасці (класічны прыклад – апісанне шчыта Ахіла ў 18-й песні «Іліяды» Гамера), і з гэтага ж часу вядзе паходжанне сам тэрмін [[2, 259-260]](#kn2). Як тэарэтычная праблема, экфрасіс з’яўляецца часткай больш шырокай праблематыкі – узаемадзеяння літаратуры з іншымі відамі мастацтва. Большасць даследчыкаў (Л. Геллер, М. Крыгер, М. Рубинс, Н. Морозова, Е. Постнова і інш.) сыходзіцца ў тым, што сутнасць экфрастычнага апісання палягае ў славеснай трансфармацыі візуальнай вобразнасці. Таму пад экфразісам разумеецца не рэпрэзентацыя карціны як такой, а рэпрэзентацыя бачання карціны [[3, 10](#kn3); [11, 18](#kn11)], і менавіта гэта дазваляе экфрасісу выконваць  функцыю характарызацыі  героя, або псіхалагічную функцыю [[10, 14]](#kn10).

Акрамя ўласна экфрасісаў у класічным значэнні тэрміна, раман змяшчае мноства прыкладаў літаратурных пейзажаў, партрэтаў і нацюрмортаў, якія прыпадабняюцца ў свядомасці героя да твораў мастацтва, з’яўляюцца рэпрэзентацыяй эстэтычна каштоўнага бачання. Н. Дзічкоўская, разглядаючы экфрасіс у аповесці В. Ластоўскага «Лабірынты»,  услед за расійскай даследчыцай Я. Яцэнка называе апісанні такога тыпу неміметычнымі экфрасісамі [[4, 30]](#kn4), М. Ніке – псеўдаэкфрасісамі [[9]](#kn9). Мы ж будзем выкарыстоўваць тэрмін уяўны экфрасіс, паколькі ён указвае на канстытуцыйную прыкмету апісваемай  разнавіднасці экфрасіса – яго функцыянаванне ва ўяўленні героя.

Пашыранасць уяўных экфрасісаў у рамане «Мастак і парабкі» звязана з тыпам галоўнага героя: мастак Мікалай Неўраў абвострана ўважлівы да візуальнага боку свету, шукае ў навакольнай рэчаіснасці сюжэт, дэталі, натхненне для карціны, таму усё бачанае трансфармуецца ў яго мастакоўскім уяўленні, прыпадабняецца да карціны. Пры ўспрыманні рэчаіснасці Мікалай Неўраў адрознівае фарбу і тон, звяртае ўвагу на спалучэнне колераў, водбліскі (рэфлексы), гульню святла. Гэта дазваляе разглядаць многія літаратурныя пейзажы, партрэты і інтэр’еры рамана «Мастак і парабкі» як уяўныя экфрасісы. Ім уласцівы наступныя рысы: 

1. падкрэсленая эстэтычная каштоўнасць апісання, маляўнічасць аб’екта (напрыклад, у апісанні яблыка: «Чырвона-сінія зярняты, як кропелькі краплаку, густой крыві, запечанай у бурштыне, і жылкі-нітачкі крывавілі ангельскаю чырвонай фарбай, пераплятаючыся з жылкамі-нітачкамі лазурыту італійскага і срэбра-золата. Паклаў палову яблыка на цёмны дубовы стол – паміж зярняткаў зайграла сіена паленая, сіні з чырвоным кобальт, пазелянеў, як скамянеў, бурштын вакол зярнятак. Дзве палавінкі нібы ад розных яблык, ад розных дрэваў: адна ва ўладзе сонца і далоні, другая – ва ўладзе рэфлексаў дуба» [[7, 72]](#kn7)). 

2. выразная каларыстыка вобраза. Выяўленча-мастацкія эфекты могуць дасягацца як за кошт шматколерных выяў з багатай палітрай тонаў, так і за кошт выяў у манахромным (шкала адценняў выбудоўваецца на базе аднаго колеру) або ахраматычным ключы. Колеры могуць спалучацца ці супрацьпастаўляцца па прынцыпе падабенства ці кантрасту [[14, 186]](#kn14). 
 Большасць пейзажаў у рамане «Мастак і парабкі» характарызуецца настраёвасцю, афарбаванасцю ў пэўны колер або тон, гульнёй святла. Нягледзячы на тое, што колькасна пераважаюць шэрыя, цьмяныя, някідкія тоны беларускай вясны, найбольш сюжэтна значнымі з’яўляюцца пейзажы з маляўнічымі пробліскамі чырвоных, ружовых, пунсовых, фіялетавых адценняў (напрыклад, пададзены ў ружовых адценнях пейзаж з палётам гусей з’яўляецца сэнсавым акцэнтам у главе «Ляцелі гусі белыя» [[7, 21]](#kn7)). 

3. выкарыстанне назваў фарбаў у якасці азначэння колераў («патроны з бляскам пад светлую вохру» [[7, 19]](#kn7), «кінаварна-чырвоны паркет падлогі» [[7, 85]](#kn7), «блакіт і кобальт» [[7, 218]](#kn7) і інш.). Нават такія на першы погляд пачуццёвыя эпітэты, як «цёплы» і «халодны», на нашу думку, не толькі расквечваюць апісанне сінестазіяй, але і характарызуюць якасці колеру («халодны лямец з неба сунуўся на дом, з яго пазвешвалася яшчэ халаднейшае шызае касмыцце» [[7, 8]](#kn7), «Неўраў абрадаваўся думцы, што поле цёплае ад чырвані ствалоў» [[7, 93]](#kn7) і інш.). Падзел колераў на цёплыя і халодныя ляжыць у аснове тэорыі жывапісу [[6, 639]](#kn6). 

4. звяртанне ўвагі на цень і святло, гульню светлаценяў. Першае,  што заўважае герой пры візуальным успрыняцці свету – гэта асветленасць таго ці іншага аб’екта; усе разгорнутыя пейзажы ў рамане ўтрымліваюць светлавыя характарыстыкі. Менавіта ад якасцяў асвятлення залежаць нюансы колераў. Пры дапамозе святла ствараюцца як выявы з імпрэсіяністычнай каларыстыкай (напрыклад, пейзажы ў пяшчотна-ружовым святле [[7, 21]](#kn7), у «мроіста-мяккай» шэра-чырвонай гаме [[7, 93]](#kn7), у зыркім белым святле і фіялетавых водблісках [[7, 197]](#kn7) і інш.), так і ахраматычныя літаратурныя «замалёўкі», эквівалентныя графіцы (як, напрыклад, сімвалічны начны пейзаж, убачаны героем незадоўга да смерці [[6, 243]](#kn6)). 

5. эфект мастацкай (карціннай) кампазіцыі. Кампазіцыя ў мастацтвазнаўстве – досыць шырокае паняцце: гэта і сам працэс мастацкай творчасці, і яго вынік, і адзін са спосабаў формаўтварэння [[8, 565]](#kn8). Мы ж разумеем кампазіцыю ў вузкім сэнсе, як праяўленую ў творы цэльнасць у выніку арганізацыі мастаком сузалежных частак, выяўлення пластычных сувязей цэлага і дэталі, галоўнага і другаснага, цэнтра і перыферыі, суадносінаў мас, аб’ёмаў і прасторы [[8, 565](#kn8); [1, 485](#kn1)].

Герой рамана «Мастак і парабкі» мастак Неўраў уважлівы да кампазіцыйнасці не толькі ў мастацтве, але і ў жыцці. Нярэдка яго назіранні ўтрымліваюць заўвагі мастакоўскага кшталту: «палеткі (…) з выгоніста-цёмнымі шапкамі старых хвояў, як дзеля выразных жывапісных акцэнтаў, рытмаў, кантрастаў» [[7, 19]](#kn7). Прыватным выпадкам карціннай кампазіцыі ў экфрасісе з’яўляецца эфект рамы: «Неўраў сядзеў у крэсле і цьмяна бачыў сябе ў люстры (…). Някепская была тут кампазіцыя: мастак у крэсле, ссінела-цьмяны ў ценю, і побач з ім, над ім, уся высветленая, нібы жывая, прыгожая багіня. Глядзеў у люстра, як на карціну ў начной раме…» [[7, 27]](#kn7)). Дадзенае сімвалічнае апісанне з’яўляецца ўяўным экфрасісам і можа быць суаднесена з аўтапартрэтам героя-мастака, таму выконвае псіхалагічную функцыю. 


Такім чынам, мастакоўская тэматыка абумовіла паэтыку твораў Віктара Карамазава апошніх двух дзесяцігоддзяў, у прыватнасці – багатую і разнастайную паэтыку экфрасіса. Паколькі пісьменнік звяртаецца да экфрастычных апісанняў як у аповесцях і раманах, так і ў дзённіках і эсэ, гэтая асаблівасць паэтыкі забяспечвае ўнутраную цэльнасць творчасці Карамазава «пасляпушчанскага» перыяду.

Побач з апісаннямі карцін і эскізаў Неўрава і іншых мастакоў (гэта значыць, прыкладамі экфрасіса ў класічным значэнні тэрміна) у рамане «Мастак і парабкі» пашыраныя і ўяўныя экфрасісы. Яны раскрываюць спосаб бачання свету героем-мастаком і маюць шэраг адметных рысаў, што сведчаць пра  сінтэтычную, візуальна-вербальную прыроду экфрасіса. Інтэрмедыяльнасць як дыялог мастацтваў з’яўляецца адным з ключавых прынцыпаў стварэння вобраза ў рамане Віктара Карамазава «Мастак і парабкі».


Літаратура:
<a name='kn1'></a>1.	Архитектоника / Власов В.Г.  Новый энциклопедический словарь изобразительного искусства: В 10 т. – т.1 – Спб.: Азбука-классика, 2004-2009. – с. 485-487 

<a name='kn2'></a>2.	Брагинская Н.В. Экфрасис как тип текста (к проблеме структурной классификации) // Славянское и балканское языкознание. Карпато-восточнославянские параллели. Структура балканского текста. – М., 1977. – С. 259-283

<a name='kn3'></a>3. Геллер Л. Воскрешение понятия, или Слово об экфрасисе / Л. Геллер // Экфрасис в русской литературе: сборник трудов Лозаннского симпозиума /  Под ред. Л. Геллера – М., 2002: «МИК» – с. 5 - 22

<a name='kn4'></a>4.	Дзічкоўская Н. Паэтыка экфрасіса ў аповесці «Лабірынты» Вацлава Ластоўскага / Н. Дзічкоўская // Роднае слова – 2011 – №5 – с. 29-32

<a name='kn5'></a>5.	Дудзінская Д. І.-Т. Сусвет і свет душы: творчая індывідуальнасць Віктара Кармазава, літаратурны працэс / Дзіна Дудзінская ; [пад навуковай рэдакцыяй А.С. Яскевіч]. – Мінск: Права і эканоміка, 2008. – 480 с.

<a name='kn6'></a>6.	Живописное начало в искусстве, живописность / Власов В.Г. Новый энциклопедический словарь изобразительного искусства: В 10 т. — т.3 - Спб.: Азбука-классика, 2004-2009. – с. 638-641

<a name='kn7'></a>7.	Карамазаў В. Ф. Мастак і парабкі: апошняя вясна Мікалая Неўрава / В.Ф. Карамазаў – Мінск: Медысонт, 2011. – 270с.

<a name='kn8'></a>8.	Композиция / Власов В.Г.  Новый энциклопедический словарь изобразительного искусства: В 10 т. – т.3 – Спб.: Азбука-классика, 2004-2009. – с. 565 - 572

<a name='kn9'></a>9.	Нике М. Типология экфрасиса в «Жизни Клима Сомгина» М. Горького/ М. Нике // Экфрасис в русской литературе: сборник трудов Лозаннского симпозиума /  Под ред. Л. Геллера – М., 2002 – «МИК» – с. 123 - 134

<a name='kn10'></a>10.	Постнова Е.А. Экфрасис в творчестве В.А. Каверина 1960-1970 гг.: автореферат диссертации на соискание ученой степени кандидата филологических наук: специальность  10.01.01 Русская литература / Е.А. Постнова – Пермь, 2012. – 19 с. 

<a name='kn11'></a>11.	Рубинс М. Пластическая радость красоты: Экфрасис в творчестве акмеистов и европейская традиция / М. Рубинс – СПб.: Акад. проект, 2003. – 357 с. 

<a name='kn12'></a>12.	Там, дзе пушча, там, дзе Сож… (з Віктарам Карамазавым гутарыць Людміла Рублеўская)  – ЛіМ – 1999 – 21 мая – с. 5

<a name='kn13'></a>13.	Тимашков А.Ю. Интермедиальность как авторская стратегия в европейской художественной культуре рубежа XIX-XX веков: автореферат дис. … канд. искусствовед.: 17.00.09 / А.Ю.Тимашков; Санкт-Петербургский гуманитарный университет профсоюзов. – Санкт-Петербург, 2012. – 22, [1] с.

<a name='kn14'></a>14.	Bajda J. Efekty malarskie w poezji // Poeci – to są słów malarze… / J. Bajda // Acta Universitatis Wratislaviensis. – Wrocław: Państwowe Wydawnictwo Naukowe, 2010 – s. 157-230 









