---
layout: post
title:  "Сакралізацыя выявы як асаблівасць экфрасіса ў аповесці Віктара Карамазава «Брама» "
date:   2015-03-14 03:38:00
categories: Экфраcіс Карамазаў
---

*Марозава С. Сакралізацыя выявы як асаблівасць экфрасіса ў аповесці Віктара Карамазава “Брама” /  С. Марозава // Мат-лы XI Міжнароднай навуковай канферэнцыі “Славянскія літаратуры ў кантэксце сусветнай: да 900-годдзя Кірылы Тураўскага і 200-годдзя Тараса Шаўчэнкі” – с. 269-273*

Зварот Віктара Карамазава да мастакоўскай тэматыкі ў апошнія два дзесяцігоддзі выявіў адметную грань таленту пісьменніка. За гэты час пабачылі свет 5 аповесцей, 4 эсэ, дзённік, раман, шэраг навел і папулярных артыкулаў. У гэтых творах назіраецца як эвалюцыя пісьменніка (ад аповесці-эсэ «Крыж на зямлі і поўня ў небе» да рамана «Мастак і парабкі»), так і пэўная цэльнасць, што забяспечваецца адзінствам стылю і наяўнасцю аўтарскай канцэпцыі мастака і мастацтва. Апошняя паслядоўна прасочваецца ва ўсіх творах азначанай тэматыкі і ўключае ў сябе шэраг складнікаў: асабісты мастацкі густ пісьменніка (у адпаведнасці з якім адбываецца падбор матэрыялу для твораў і яго  ацэнка); асаблівасці трактоўкі спадчыны таго ці іншага мастака; сістэма каштоўнасцей (аўтарская і герояў); уяўленне пра ролю мастацтва ў грамадстве і ў лёсе творцы, якое вынікае з ідэйнага і вобразнага ўзроўняў твора. У дадзенай працы мы спынімся на такой асаблівасці Карамазаўскай канцэпцыі мастака і мастацтва, як сакралізацыя выявы ў экфрасісе, і разгледзім яе на прыкладзе аповесці «Брама». 

Экфрасіс – гэта слоўная рэпрэзентацыя твора выяўленчага мастацтва ў літаратуры, распаўсюджаны элемент паэтыкі літаратурных твораў на мастакоўскую тэму. Як мікратэкст і як асобны жанр экфрасіс узнік яшчэ ў антычнасці [[1, 259-260]](#kn1), першымі ж прыкладамі экфрасіса на ўсходнеславянскіх землях былі апісанні сакральных выяў, прадметаў, пабудоў Святой зямлі ў сярэднявечным жанры хаджэння. Менавіта з гэтай акалічнасцю даследчыкі звязваюць тэндэнцыю да сакралізацыі выявы ў экфрасісе, што назіраецца ў славянскіх літаратурах, прычым у дачыненні як да рэлігійных выяў, так і да свецкіх [[6, 2-3](#kn6);  [2, 156](#kn2)]. 

У творах Віктара Карамазава ідэя сакральнасці мастацтва найбольш яскрава рэалізуецца ў аповесці «Брама», у вобразе іканастаса. Ён з'яўляецца структураўтваральным для аднайменнай главы, абумоўлівае яе мастацкія асаблівасці і хранатоп. Сакралізацыя выяў тут дасягаецца пры дапамозе іх суаднясення з іканапіснай традыцыяй. Вобраз іканастаса ўключаны ў сістэму хрысціянскіх алюзій, што пранізваюць усю аповесць «Брама» і ў значнай ступені абумоўлены асобай мастака Г. Вашчанкі, прататыпа галоўнага героя, і вобразнай сістэмай яго жывапісу. 

Іканастасам уяўляецца апавядальніку сцяна ў майстэрні мастака Г. Вашчанкі, якая шчыльна, «рама да рамы», запоўнена карцінамі – і «ў кожнай выява, калі не чалавека, дык хвоі, дуба, крыжа, дарогі, печы, буслінага гнязда, і ўсюды, у кожнай раме, дух чысціні і святасці...» [[4, 16]](#kn4). Вобраз з'яўляецца зводным экфрасісам, у які аб'яднаны шэраг неатрыбутаваных (назвы карцін не згадваюцца) экфрасісаў. Пры дапамозе вобраза іканастаса аўтар аднаўляе архетыпы, значныя для духоўнай гісторыі мастака (дрэва, крыж, дарога, печ…); тут збіраюцца выявы найбольш блізкіх людзей – прадзед Пампей, бабуля Сынклета, маці, сястра. Неад'емным атрыбутам святасці выявы ў вобразнай сістэме Карамазава з'яўляецца залатая рама (метафізічныя якасці залатога колеру – адна з асноў іканапісу, асэнсаваная хрысціянскім філосафам П. Фларэнскім [[10, 140-143]](#kn10)). Невыпадковасць, сімвалічная значнасць дэталі падкрэсліваецца яе паўторным выкарыстаннем у аповесці. Так, напрыклад, алюзія на «іканастас» уводзіцца ва ўяўны экфрасіс: у момант задумення мастака апаноўвае мроя – «шмат дубоў і хвояў, буслоў і ластавак, усялякіх кветак. Усё ў залатых рамах» [[4, 94]](#kn4).

Варта адзначыць, што ў экфрасісе «іканастаса» гаворка ідзе часцей не пра саму выяву, а пра тое, што выяўлена. Аўтар асэнсоўвае напісаныя мастаком рэаліі як канстанты, філасофскія асновы жыцця, пэўныя архетыпы асобы, аднак не звяртае ўвагі на асаблівасці мастацкай тэхнікі, каларыстычныя і стылёвыя характарыстыкі карцін. Гэтая неакцэнтаванасць «выкананасці» твора мастацтва прыводзіць да эфекту «нерукатворнасці» карціны, а таксама містычнай прысутнасці аб'екта, што выяўлены на ёй. 

 У сувязі з «іканастасам» азначаны прыём дазваляе меркаваць, што мы маем справу не толькі з сакралізацыяй твора мастацтва, але і з сакралізацыяй самой рэчаіснасці, якая стаіць за ім, а менавіта – Палесся (сутнасная адпаведнасць выявы і выяўленага ўласціва і праваслаўнай іканаграфіі: паводле П. Фларэнскага, «іканастас ёсць самі святыя» [[10, 45]](#kn10)). Сакральныя, іканапісныя канатацыі экфрасіса ўплываюць і на вобраз героя-мастака –  характарызуюць яго як носьбіта духоўнага бачання, прычым вытокам духоўнасці з'яўляецца для яго малая радзіма.  

«Іканастас» Карамазава як зводны экфрасіс з’яўляецца адначасова і вобразам, і структурным прынцыпам, які арганізуе аднайменную главу, дазваляе аўтару вольна пераходзіць ад аднаго апісання да іншага. Вобраз іканастаса аб’ядноўвае ў сабе шэраг карцін Гаўрыіла Вашчанкі, злучаючы іх як візуальнай цэльнасцю вобраза, так і адзінствам хранатопа. Паколькі экфрасіс як разнавіднасць тэксту супрацьпастаўляецца наратыву паводле дынамікі-статыкі, зменаў-пастаянства, часу-вечнасці [[6, 29]](#kn6), то ўвасобленыя ў апісваемых выявах ідэі і каштоўнасці вылучаюцца як канцэптуальныя, ісцінныя, непераходныя. Адметнае месца главы «Іканастас» у дачыненні да іншых частак аповесці падкрэсліваецца і тым, што дзеянне ў ёй адбываецца на адным з апошніх паверхаў будынка. У хранатопе твора гэта адпавядае міфалагічнай катэгорыі верха, неба, што актуалізуецца ў аповедзе некалькі разоў: герой «ляціць у неба» ў кабіне ліфта, голас гаспадара кватэры чуецца яму нібыта «аднекуль зверху». Трапляючы ў майстэрню, у «прастору мяккага святла і цёплых колераў» [[4, 14]](#kn4), герой адчувае сябе ў іншасвеце, акружаны містычнай прысутнасцю адухоўленай палескай рэчаіснасці. 

Экфрасіс «іканастаса» суправаджаецца ў аповесці яшчэ некалькімі канцэптуальна значнымі экфрастычнымі апісаннямі. Сярод іх – зводны экфрасіс, які можа быць умоўна названы «сімфонія крылаў» [[4, 24-25]](#kn4). Карамазаў стварае сюррэалістычную візію светабудовы, поўную адначасова зладжанасці і хаосу, прыземленасці і скіраванасці ў вышыню. Сінтэтычны вобраз пабудаваны з цытат карцін Вашчанкі, злучаных паводле асацыятыўнай логікі: «…ці не Гаспадар блаславіў у высокі космас самога мастака і ўсю яго сімфонію крылаў? Ды не адных птушыных. Туды, у неба, імкнуліся ляцець звычайныя палешукі, мужчыны і жанчыны, прырослыя як быццам да зямлі, якую аралі і засявалі, а за імі – коні, дрэвы, крыжы, каменне, нават квадрат Малевіча адтуль вярнуўся на зямлю і, нібыта з люка карабля, выкідваў сейбіта і Еву, спакушальніцу з чырвоным яблычкам у руцэ, самога мастака з палітрай. Хто ім даў крылы? Стаялі тры кабеты, у кожнай у думках і ў сэрцы жыла надзея, кожная сваю надзею мкнула ў неба: адна – да Бога, другая – да каханка, трэцяя – да дзетак. Усе тры там бачылі ратунак, хоць і жылі на зямлі, дзе жыў і Гаспадар. Над вёскаю па небе на ружовых крылах ранняй вясны ляцела Лада…» [[4, 25]](#kn4).

Гэтая вобразная плынь мае выразна візуальную прыроду, а таксама – унутраны дынамізм, што дасягаецца вялікай колькасцю дзеясловаў. Паэтыка плыні свядомасці ў экфрасісе выяўляе паступовую страту суб’ектнасці героя (госця ў майстэрні Вашчанкі), яго растварэнне ў візуальных уражаннях.

Завяршаецца візія светабудовы падрабязным неатрыбутаваным экфрасісам карціны Г. Вашчанкі «Тэатр абсурду», якая выкрывае заганную, мітуслівую цывілізацыю: «Туды, дзе неба, у тую чысціню, усе імкнуліся. Адны ляцелі на белых крылах, другія караскаліся па чорных лесвіцах, зрываліся з іх, бразгаліся вобзем, ачуньвалі, зноў паўзлі да лесвіцаў, па іх дзерліся на неба. Нехта з бяскрылых ляцеў на парасоне – і ён да сонца? З камення будавалі гмахі ў неба вышай ды вышай, а пад гмахамі ляжалі руіны раней пабудаваных гмахаў, нават і вежа вавілонская стаяла, дакладней – камель ад вежы, як помнік дурням. Вышыні шукалі і самыя ўбогія – гарбамі беспрасветных халуёў масцілі шлях да ката, хлуса ў белай сарочцы…» [[4, 25]](#kn4).

Зводны экфрасіс карцін Вашчанкі і экфрасіс карціны «Тэатр абсурду» з’яўляюцца антыподамі да вобразу іканастасу: хаатычнасць першых супрацьпастаўляецца ўзвышанай зладжанасці другога. Але разам вобразы ўтвараюць дуальную мадэль светабудовы, пабудаваную на апазіцыі «верх-ніз», «сакральнае-прафаннае». 

Фіналам главы «Іканастас» з'яўляецца відарыс з акна, убачаная з вышыні грамадская акцыя – «чырвоны вір з Крыжам Гасподнім» [[4, 27-28]](#kn4). Відарыс успрымаецца як яшчэ адна, фінальная, карціна, заключаная ў раму акна, што нагадвае пра адраджэнскую канцэпцыю карціны як «акна ў свет» [[8, 265]](#kn8). Рух натоўпу і яго ўзаемадзеянне з будкамі-машынамі перадаецца праз дынаміку каляровых плям. Неўзабаве з іх вылучаецца «вялізная, у залацістай раме, карціна», а за ёй і «Крыж з распнутым Ісусам Хрыстом». Невыпадковым акцэнтам з'яўляецца і тое, што карціна з натоўпу належыць пэндзлю галоўнага героя – Вашчанкі. 

Паказам карціны-іконы ў гушчы натоўпу пісьменнік дасягае публіцыстычнага завастрэння, падымае пытанні ролі інтэлігента ў пару сацыяльных катаклізмаў, сакральнай сутнасці мастацтва, яго ролі ў грамадстве. Паводле аповесці, мастак і мастацтва знаходзяцца па-за натоўпам, узвышаюцца над ім, аднак карціны як эманацыі мастакоўскай творчасці сыходзяць у свет і служаць грамадскім патрэбам.

Такім чынам, у экфрасісах аповесці-эсэ «Брама» выяўляецца ўласцівая для ўсходнеславянскага экфрасіса тэндэнцыя да сакралізацыі выявы. Яе квінтэсенцыяй у аповесці з'яўляецца вобраз іканастаса, які падаецца ў хранатопе вышыні і дапаўняецца вобразамі-антыподамі; у выніку майстэрня мастака трактуецца як мадэль светабудовы. Сакралізацыя выявы ў экфрасісе з'яўляецца вынікам не дасканаласці карціны, а сакральнага статусу выяўленай на ёй рэальнасці, а менавіта – Палесся. Выток такога пераасэнсавання хрысціянскай вобразнасці палягае ў беларускай адраджэнскай традыцыі сакралізацыі радзімы.

Літаратура:

<a name='kn1'></a>1.	Брагинская, Н.В. Экфрасис как тип текста (к проблеме структурной классификации) // Славянское и балканское языкознание. Карпато-восточнославянские параллели. Структура балканского текста. – М., 1977. – с. 259-283

<a name='kn2'></a>2.	Геллер, Л. М. На подступах к жанру экфрасиса : Русский фон для нерусских картин (и наоборот) / Л. М. Геллер // Wiener Slawistischer Almanach. 1997. – Sond. 44.-P. 154-168.

<a name='kn3'></a>3.	Даніленка, С. Міф і Радзіма: Сакралізацыя дзяржавы-Радзімы ў літаратуры польска-беларускага рамантызму / C. Даніленка  – Мн.: Пабіліг, 1999 – 113с. 

<a name='kn4'></a>4.	Карамазаў, В. Брама: аповесць / В. Карамазаў – Мінск: Кнігазбор, 2006 – 128 с.

<a name='kn5'></a>5.	Конан, У. Біблейскія і хрысціянскія матывы ў беларускай літаратурнай традыцыі / У. Конан  – Наша вера – №4 (10) – 1999 – с.14-22

<a name='kn6'></a>6.	Криворучко, А. Ю. Функции экфрасиса в русской прозе 1920-х годов : диссертация ... кандидата филологических наук : 10.01.01 / А.Ю. Криворучко; [Место защиты: Твер. гос. ун-т] – Тверь, 2009 – 192 с. 

<a name='kn7'></a>7.	Ластоўскі, В. Выбраныя творы / В. Ластоўскі – Мн.: Міжнар. фонд «Бел. кнігазбор», 1997. – 510 с.

<a name='kn8'></a>8.	Лосев, А.Ф. Эстетика Возрождения / А.Ф. Лосев – М.: «Мысль», 1982 – 623 с.

<a name='kn9'></a>9.	Танк, М. Збор твораў: у 13 т. / Максім Танк. – Мінск: Беларуская навука, 2006 – Т. 7: Паэмы / [укладальнік У. І. Мархель, 2008. - 366

<a name='kn10'></a>10.	Флоренский, П. Иконостас / П. Флоренский – М., 2005 – 203 с. 

<a name='kn11'></a>11.	Шамякіна, Т. І. Сакралізацыя вобраза Радзімы ў нашаніўскай паэзіі Янкі Купалы / Таццяна Шамякіна // Известия Гомельского государственного университета имени Ф.Скорины Весцi Гомельскага дзяржаўнага універсітэта імя Ф.Скарыны Proceedings of the F.Scorina Gomel State University / Учредитель: Гомел. гос. ун-т им. Ф.Скорины – 2009. – № 3, ч. 2. – С. 121–125. 

<a name='kn12'></a>12.	Швед, І. А. "Яна нас корміць і поіць..." : сакралізацыя зямлі ў духоўнай культуры беларусаў / Іна Швед // Роднае слова: Штомес. навук.-метад. часоп. / Заснав.: М-ва адукацыі Рэсп. Беларусь – 2009. – № 7. – С. 107–109.





