---
layout: post
title:  "Функцыі экфрасіса ў рамане Віктара Карамазава «Мастак і парабкі»"
date:   2015-03-14 03:38:00
categories: Экфразіс Карамазаў
---

Марозава Соф'я Сяргееўна
Беларускі дзяржаўны ўніверсітэт, Мінск

Функцыі экфрасіса ў рамане Віктара Карамазава «Мастак і парабкі»
===

Апошняе дваццацігоддзе азначылася ў творчасці Віктара Карамазава пераходам да мастакоўскай тэматыкі і яе плённай распрацоўкай. Своеасаблівым сінтэзам творчых здабыткаў стаў раман «Мастак і парабкі: апошняя вясна Мікалая Неўрава» (далей – «Мастак і парабкі»), прысвечаны апошнім месяцам жыцця расійскага мастака Мікалая Неўрава ў беларускай глыбінцы.

Мастакоўская тэматыка шмат у чым абумовіла паэтыку рамана, у прыватнасці – багатую і разнастайную паэтыку экфрасіса. Экфрасіс (экфраза) – слоўнае апісанне твора выяўленчага мастацтва ў літаратуры. Як праява інтэрмедыяльнасці (дыялогу мастацтваў – як прынцыпу творчасці і аўтарскай стратэгіі [[10]](#kn10)), экфрасіс засведчыў засваенне літаратурай вопыту іншых мастацтваў, якое адбываецца шляхам семіятычнага перакадзіравання, славеснай трансфармацыі візуальнай вобразнасці [[2, 9-10](#kn2); [7, 3](#kn7)]. Пры гэтым экфрасіс, як «тэкст у тэксце» (паводле Ю. Лотмана [[6]](#kn6)), мае дваістую прыроду: з аднаго боку, ён з’яўляецца адносна самакаштоўным і завершаным утварэннем, а з іншага боку – упісваецца ў наратыўную структуру літаратурнага твора і падпарадкаваны яго выяўленчым мэтам. Таму разгляд функцый экфрасіса ў рамане, прысвечаным мастаку, з’яўляецца плённым для больш поўнага разумення яго ідэйнага зместу і мастацкай спецыфікі.  

Галоўны герой рамана – расійскі мастак Мікалай Неўраў, майстар жанравага і гістарычнага жывапісу, аўтар такіх карцін, як «З нядаўняга мінулага», «Выхаванка», «Раман Галіцкі прымае папскіх паслоў», «Яраслаў мудры адпраўляе дачку Ганну ў жонкі французскаму каралю Генрыху І», партрэтаў акцёра М. Шчэпкіна, М.І. Траццяковай і іншых. Апошнія гады, праведзеныя ў вёсцы Лыскаўшчына Магілёўскай губерніі – белая пляма ў біяграфіі мастака: лічыцца, што Неўраў перажываў творчы крызіс, карцін з гэтага перыяду не захавалася [[8, 21-22]](#kn8).

У сувязі з гэтым усе экфрасісы карцін і эскізаў у рамане «Мастак і парабкі», якія суадносяцца з рэальным часам апавядання (апошнія месяцы жыцця Мікалая Неўрава) неміметычныя – гэта значыць, яны створаныя аўтарскай фантазіяй і не маюць рэальных адпаведнікаў сярод твораў выяўленчага мастацтва. Абапіраючыся на ўспаміны сучаснікаў пра мастака і свае творчыя адкрыцці, Віктар Карамазаў выбудаваў  уласную версію апошняй вясны Мікалая Неўрава, у аснове якой ляжыць дапушчэнне, што Неўраў зацікавіўся мясцовымі рэаліямі, гісторыяй краю, прасякнуўся беларускім патрыятызмам. Герой рамана «Мастак і парабкі» змагаецца з творчым бяссіллем, шукае матэрыял для манументальнай гістарычнай карціны, даследуе сялянскія тыпы і гісторыю беларускай дзяржаўнасці. Неўраў імкнецца выявіць на палатне войска Рагвалода перад бітвай, прыход Рагвалода з дружынай пад сцены Друцака на княскі пасад; ён малюе партрэты беларускіх сялян Параскі, Гіры, Вала, Пракопа, Нюркі. Паводле сюжэту, усе карціны і эскізы мастак знішчае перад смерцю.

Разгледзім функцыі, якія выконвае экфрасіс у рамане В. Карамазава «Мастак і парабкі». Паколькі экфрасісы карцін Неўрава абумоўлены не столькі біяграфічным матэрыялам, колькі задумай аўтара, гэта робіць іх магутным выразнікам ідэйнага зместу рамана. ***Ідэйная*** функцыя экфрасісa з'яўляецца вядучай у творы і падпарадкоўвае сабе ўсе іншыя – напрыклад, ***характаралагічную***, якая прадугледжвае паказ свядомасці героя праз успрыманне ім карціны [[7, 14]](#kn7). М. Рубінс азначае экфрасіс як «апасродкаванне лірычнай эмоцыі праз апісанне, асабліва праз апісанне прадметаў мастацтва» [[9, 11]](#kn9): экфрасіс карціны сведчыць пра стан мастака, яго імкненні і трывогі. У рамане «Мастак і парабкі» абумоўленасць карцін унутраным светам творцы з’яўляецца адной з ключавых ідэй, на якіх выбудоўваецца канцэпцыя мастака і мастацтва. Сіла падсвядомасці здаецца непадуладнай Неўраву, ён здзіўляецца інтуітыўна знойдзеным сюжэтам («Дакуль яно будзе з мяне вылазіць?» [[5, 10]](#kn5)), ненаўмысна выяўленым дэталям. 

З характаралагічнай цесна звязана ***герменеўтычная*** функцыя экфрасіса: карціны з’яўляюцца сродкам пазнання рэчаіснасці, бо нясуць інфармацыю пра свет і людзей, якую сам мастак у іх не ўкладваў. Прыкладам такой функцыі экфрасіса з’яўляецца апісанне ў рамане карціны І. Рэпіна «Беларус»: спалучэнні колераў наводзяць успрымальніка (Неўрава) на думку пра дваістую душу беларуса [[5, 237]](#kn5). 

Паколькі эстэтычная праблематыка з’яўляецца адным са складнікаў ідэйнага зместу рамана, варта прааналізаваць ***метаэстэтычную*** функцыю экфрасіса. Пра апошнюю можна весці гаворку ў тым выпадку, калі апісанні карцін робяцца нагодай для выказвання поглядаў аўтара і герояў не толькі на той ці іншы візуальны артэфакт, але і на мастацтва як такое. Экфрасісы дазваляюць меркаваць аб мастацкіх густах героя, яго каштоўнасцях, прыналежнасці да таго ці іншага мастацкага накірунку, асаблівасцях творчай манеры [[7, 4]](#kn7). У рамане Віктара Карамазава «Мастак і парабкі» экфрасіс з’яўляецца сродкам актуалізацыі аўтарскай канцэпцыі мастака і мастацтва.  Неўраў прадстае як мастак-псіхолаг, мастак-актор, мастак-люстэрка рэчаіснасці («Мае карціны – жыццё, яго адбіткі ў мастака ў вачах. Люстэрка не можа хітраваць, хлусіць» [[5, 34]](#kn5)). Уяўленне пра сутнасць і прыроду мастацтва выбудоўваецца шляхам пастаяннага суаднясення мастацкіх вартасцей карцін з метаэстэтычнымі катэгорыямі святла і гуку. 

Паводле рамана, святло – гэта неабходная перадумова творчасці і яе ўнутраная сутнасць («…мастаку трэба святло. Ён усё і ўсягды павінен бачыць. Усю дзяржаву і ўвесь народ» [[5, 261]](#kn5), «Як у мазочак умураваць агеньчык, якому наканавана грэць людскія сэрцы?» [[5, 11]](#kn5)). Адметны аксіялагічны статус святла падкрэсліваецца ў экфрасісе, бо першае, на што звяртае ўвагу герой пры візуальным успрыняцці свету – гэта асветленасць таго ці іншага аб’екта, суадносіны светла і ценю. Усе разгорнутыя пейзажы ў рамане ўтрымліваюць светлавыя характарыстыкі, прычым менавіта ад якасцяў асвятлення залежаць нюансы колераў. Урэшце, святло ў прыродзе будзіць святло ў душы мастака, «бо і яму належыць» [[5, 10]](#kn5). Як ключавое паняцце тэорыі жывапісу [[3, 639]](#kn3), святло стала для героя асновай эстэтыкі, асновай светапогляду. 

Культ святла праяўляецца і ў сістэме вобразаў: духоўна блізкія галоўнаму герою персанажы паказаны ў рамане каля агню, у агняных водсветах. Гэта структураўтваральная асаблівасць літаратурных партрэтаў: у селяніна Гіры, напрыклад, «агняныя вочы» [[5, 10]](#kn5), «твар чырванню гарыць, а барада – дымар пчалярскі» [[5, 12]](#kn5). Яго мастак звычайна бачыць «каля агню, у чырвона-сініх водсветах, у іх гульні на вопратцы, на твары, на руках» [[5, 12]](#kn5); Параска таксама часта паказваецца каля грубкі, «у водсветах агню» [[5, 94]](#kn5). 

Другая метаэстэтычная катэгорыя, у святле якой ацэньваецца мастацтва ў рамане, – гэта музыка, гук. Думка пра «гучанне» карціны ўпершыню з’явіліся ў аповесці-эсэ «Крыж на зямлі і поўня ў небе», у эпізодзе, у якім настаўнік В. Бялыніцкага-Бірулі І. Левітан, не ўбачыўшы на карціне вучня чаканага каларыту, запытаў: «Дзе ваш гук?» [[4, 134]](#kn4). 

Герой рамана «Мастак і парабкі» Мікалай Неўраў шукае колеравае сугучча карціны, а ў момант натхнення яму чуецца адметны гук: «мастак чуў гоман з равоў, з логу, з поймы… ужо думаў, як напаіць усім гэтым гоманам прастору палатна, як выявіць яе ў колерах, з каго вояў ляпіць» [[5, 117]](#kn5); «усё навокал гуло, звінела, са скрыгатам і воклічамі рухалася, і тыя гукі вялі кудысьці не адных людзей, а ўсё жывое, што дыхала, што мела і не мела вагу ды сілу, нават колеры, святло і цені, паветра» (уяўленне мастаком будучай карціны [[4, 118]](#kn4)). Мастак хвалюецца, «каб пасля не выявілася, што вобразы, дэталі, колер гучаць не спеўна, як у добрым царкоўным хоры, а паасобку, каб урэшце не рассыпалася на жывапісныя кавалкі палатно» [[5, 211]](#kn5). Паралель з музыкай з’яўляецца ў рамане выпадкам выкарыстання сінестазіі, яна надае апісваемым карцінам шматмернасць, прыпадабняе іх да жыццёвай рэчаіснасці з яе багаццем модусаў. 

У рамане «Мастак і парабкі» экфрасіс выконвае і ***сюжэтную*** функцыю, непарыўна звязаную з ***хранатапічнай*** (або функцыяй пашырэння храналагічных і прасторавых межаў). Хранатоп рамана заўважна пашыраецца і ўключае ў сябе прастору палатна, якая з’яўляецца ключавой для развіцця канфлікту. Крызіс мастака выяўляецца на некалькіх узроўнях, і на кожным з іх узнікае і завастраецца канфлікт: на матэрыяльным узроўні – канфлікт паміж мастаком і домаўласнікам Лупандзіным; на ўзроўні сацыяльным – непрыняцце вясковай пакоры; на ўзроўні асабістым – канфлікт паміж мастаком і мужам сялянкі Параскі, раптоўнае адчужэнне яе ад мастака; на ўзроўні ўнутраным – творчы крызіс, немагчымасць пісаць вояў з парабкаў. Першыя тры канфлікты (сацыяльныя) ўвесь час падпітваюць апошні (творчы). Гэта дазваляе экфрасісу, як найбольш канцэптуальна значнай разнавіднасці апісання, акумуляваць жыццёвыя ўражанні героя, згушчаць іх і трансфармаваць.

Функцыя ***стварэння культурнага кантэксту*** прадугледжвае стварэнне пры дапамозе экфрасісаў гісторыка-культурнага фону. У рамане «Мастак і парабкі» ён фарміруецца адсылкамі рознага роду, у тым ліку і літаратурнымі (М. Гогаль, Г. Каніскі, Біблія), аднак жывапісныя тут заўважна пераважаюць (і ў колькасных адносінах, і ў канцэптуальных). Так, напрыклад, у творы згадваюцца і апісваюцца карціны Рэмбранта, Рэпіна, Скоццы, Дэлакруа, Васняцова, Сурыкава. Часцей за ўсё інтэрмедыяльныя цытаты ўзнікаюць ва ўнутраным маналогу героя і звязаны з рэтраспектыўным планам рамана. Яны актуалізуюць адначасова і адукаванасць Неўрава, і своеасаблівасць яго жывапісу ў параўнанні з творамі іншых мастакоў, і складанасць творчага пошуку. Інтэртэкставасць (шырэй – інтэрмедыяльнасць) бачыцца адным з прынцыпаў Карамазаўскага стварэння вобраза. 

***Інфарматыўная*** (асветніцкая) функцыя экфрасіса ў рамане «Мастак і парабкі»  не дамінуе, паколькі аўтар не ставіў за мэту даследаваць творчасць Неўрава, пра што і напісаў у прадмове [[5, 4]](#kn5). Гэтая функцыя выходзіць на першы план у іншых творах Віктара Карамазава, напрыклад, у аповесці-эсэ «Крыж на зямлі і поўня ў небе» ці ў шэрагу герменеўнычных публікацый у «Родным слове» (рубрыка «Дыялог з карцінай»). 
Такім чынам, у рамане «Мастак і парабкі» экфрасіс выконвае ідэйную, характаралагічную, герменеўтычную, метаэстэтычную, сюжэтную (хранатапічную) і (часткова) інфарматыўную функцыі, а таксама функцыю стварэння культурнага кантэксту. Як ключавы элемент паэтыкі, экфрасіс дазволіў Віктару Карамазаву стварыць сваю ўласную, псіхалагічна пераканальную версію апошніх месяцаў жыцця Мікалая Неўрава, паяднаць яе з сацыяльныай і нацыянальнай праблематыкай. 

 
Літаратура:
<a name='kn1'></a>1.	Брагинская Н.В. Экфрасис как тип текста (к проблеме структурной классификации) // Славянское и балканское языкознание. Карпато-восточнославянские параллели. Структура балканского текста. – М., 1977. – С. 259-283

<a name='kn2'></a>2.	Геллер Л. Воскрешение понятия, или Слово об экфрасисе / Л. Геллер // Экфрасис в русской литературе: сборник трудов Лозаннского симпозиума /  Под ред. Л. Геллера – М., 2002: «МИК» – с. 5 - 22

<a name='kn3'></a>3.	Живописное начало в искусстве, живописность/ Власов В.Г. Новый энциклопедический словарь изобразительного искусства: В 10 т. – т.3 – Спб.: Азбука-классика, 2004-2009. – с. 638-641

<a name='kn4'></a>4.	Карамазаў В. Крыж на зямлі і поўня ў небе / В. Карамазаў // З вясной у адным вагоне аповесці, эсэ, дзённік. - Мінск : Юнацтва, 2002. – 397 с. 

<a name='kn5'></a>5.	Карамазаў В. Ф. Мастак і парабкі: апошняя вясна Мікалая Неўрава / В.Ф. Карамазаў – Мінск: Медысонт, 2011. – 270с.

<a name='kn6'></a>6.		Лотман Ю.М. Текст как семиотическая проблема: Прагматический Аспект / Ю.М. Лотман // Избранные статьи в трех томах – т.1: Статьи по семиотике и топологии культуры – Таллин: Александра, 1992 – c.148-160

<a name='kn7'></a>7.	Постнова Е.А. Экфрасис в творчестве В.А. Каверина 1960-1970 гг.: автореферат диссертации на соискание ученой степени кандидата филологических наук: специальность  10.01.01 Русская литература / Е.А. Постнова – Пермь, 2012. – 19 с. 

<a name='kn8'></a>8.	Розенталь Л. Николай Васильевич Неврев. 1830-1904 [Творческий путь] / Л. Розенталь – М.: Искусство, 1946 – 23 с.

<a name='kn9'></a>9.	Рубинс М. Пластическая радость красоты: Экфрасис в творчестве акмеистов и европейская традиция / М. Рубинс – СПб.: Акад. проект, 2003. – 357 с. 

<a name='kn10'></a>10.	Тимашков А.Ю. Интермедиальность как авторская стратегия в европейской художественной культуре рубежа XIX-XX веков: автореферат дис. … канд. искусствовед.: 17.00.09 / А.Ю.Тимашков; Санкт-Петербургский гуманитарный университет профсоюзов. – Санкт-Петербург, 2012. – 22, [1] с.
